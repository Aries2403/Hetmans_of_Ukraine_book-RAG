Іван Мартинович Брюховецький
(бл. 1623-1668)
Лівобережний гетьман (1663—1668). Пройшов шлях від
«старшого слуги» двору гетьмана Б. Хмельницького до кошо­
вого отамана (згодом прийняв титул кошового гетьмана)
Запорозької Січі.
У зовнішній політиці дотримувався промосковської орієнта­
ції. Уклав Московський договір 1665 року, яким фактично
Гетьманщина втрачала свій державний суверенітет.
Першим з кошових отаманів мав аудієнцію в російського
царя, а як гетьман — першим особисто присягав царю на
вірність.
Спроби реалізувати промосковську політику викликали про­
тидію населення. В умовах антимосковського повстання,
бажаючи збереження своєї влади, порвав з Москвою та
здійснив спробу об’єднатися з правобережним гетьманом
П. Дорошенком.
Трагічно загинув від рук лівобережних козаків.
Кар’єра гетьмана Івана Брюховецького здається чи не
найдивовижнішою з-поміж кар’єр усіх гетьманів та кошо­
вих отаманів України. На відміну від інших державників
того часу, він не був ні січовиком, ні реєстровим козаком.
Не вкрив він себе славою й у Національно-визвольній
війні. Не став героєм народних пісень і дум. До самої
смерті Богдана Хмельницького був лише вірним його джу­
рою (служником).
Народився Іван Брюховецький, ймовірно, у шляхет­
ській родині. Він не був природним козаком. Дещо про
його походження говорив наказний гетьман Я. Сомко:
«Брюховецькому ймати віри не можна, тому що він напів-
лях, лях, що прийняв православ’я, у війську ж не служив
і козаком не був».
Уперше ім’я його згадано в «Реєстрі Війська Запоро­
зького» 1649 року серед козаків гетьманської Чигиринської
сотні під іменем «Мартинец Хмельницького». Основним
обов’язком старшого слуги І. Брюховецького на той час
було виховання гетьманича Юрія Хмельницького, а також
виконання дипломатичних завдань: навесні 1656 року він
здійснив місію до Трансільванії (історична область на пів­
нічному заході Румунії) з метою укладання військово-полі­
тичного союзу з князем Ракоці (цей союз мав надзвичай­
но важливе значення для Української держави в умовах
зближення Московії та Речі Посполитої й необхідності
пошуку союзника для продовження війни з Польщею).
Ставлячи перед послом важливі завдання, Богдан Хмель­
ницький водночас надавав йому широкі повноваження,
запевняючи трансільванського володаря в тому, що Брю-
ховецькому «можна довіряти, як послу нашому, вповні».
Відправа на чолі посольства до одного з європейських
дворів передбачала, як мінімум, хоч би поверхове знання
латини — тогочасної офіційної мови дипломатії та знайом­
ство з канонами світського етикету. Як перше, так і друге
навряд чи було б можливим у середині XVII століття за
умови «низького», нешляхетського походження Брюхо­
вецького. Навпаки, це дає підстави висловити припущен­
ня, що майбутній гетьман замолоду пройшов певну науку
при магнатських дворах Речі Посполитої і здобув непога­
ну освіту. Про зв’язки Брюховецького з Польщею свідчи­
ли в пізніші часи і його опоненти.
Існують також документальні згадки про візит Брюхо­
вецького в гетьманство Івана Виговського до двору поль­
ського короля Яна-Казимира. Проте головною для нього
наприкінці 40-х — у першій половині 50-х років усе ж
залишалася служба при дворі гетьмана Хмельницького. Тут
він виконував певний час функції управителя гетьман­
ськими маєтностями, а згодом займався вихованням геть­
манича Юрія.
Служба Брюховецького на відповідальних посадах при
гетьманському дворі, який Богдан Хмельницький плекав
надії в майбутньому перетворити на один з княжих дворів
Європи, свідчила про неабиякі адміністративні здібності
майбутнього гетьмана, значні потенційні можливості і пев­
не становище в тогочасному українському істеблішменті.
Щодо цього досить показовим є й той факт, що посол
трансільванського князя Ференц Шебеші, прибувши в
середині літа 1656 року з офіційною місією до Чигирина,
22 липня був на прийомі в гетьмана, наступного дня відві­
дав генерального писаря, а ще через день, 25 липня, зробив
візит Брюховецькому.
Після смерті Богдана Хмельницького Іван Брюхове-
цький супроводжував Юрія в поїздці на навчання до Киє-
во-Могилянського колегіуму. Юрій Хмельницький най­
більше довіряв саме своєму слузі — Івану Мартиновичу.
Перебуваючи в Києві зі своїм вихованцем, І. Брюховець-
кий також відвідує лекції київських професорів. Про це
опосередковано свідчить як його добра обізнаність з пра­
вилами риторики (яка згодом проявилася під час його
перебування на Січі та в боротьбі за електорат напередод­
ні Ніжинської ради 1663 року), так і грамотність й образ­
ність його офіційного та приватного листування.
За дорученням гетьмана І. Виговського, відвідавши з
місією Варшаву, Брюховецький прийнятий королем і «ко­
ролівське жалования імал». Місія Брюховецького до Вар­
шави мала місце десь наприкінці 1657—1658 років, тому
що вже навесні 1659 року ми бачимо його в таборі непри­
миримих опонентів Виговського.
У той час коли Ю. Хмельницький прагнув використа­
ти невдоволення козаків політикою І. Виговського та по­
вернути собі гетьманську булаву, Брюховецький, на вико­
нання доручення гетьманича, вирушив на Січ. На Січі, де
його зустріли не як слугу Б. Хмельницького, а як пред­
ставника гетьмана Ю. Хмельницького, І. Брюховецький
шукав підтримки у запорожців. Йому вдалося успішно
виконати доручення свого патрона. Але до гетьмана він
вже не повернувся, а залишився на Січі. Розуміючи, що
при молодому і недосвідченому гетьманові Юрасю Хмель-
ниченку йому не зробити кар’єри, для цього необхідна
підтримка Січі, Іван Мартинович вирішив здобувати ав­
торитету серед запорожців. З весни 1659-го по 1662 рік він
жив на Січі, вдаючи із себе щирого прихильника простих
козаків, відчуваючи, що на Січі до нього ставляться з по­
вагою — як до людини, свою часу наближеної до Б. Хмель­
ницького. До того ж, він справді знав чимало таємниць
славетного гетьмана і вмів яскраво переповісти різні історії
з життя «батька Богдана», та й був таки «своїм» — не з
панів. Одне слово, зоставшись на Січі, Брюховецький не­
вдовзі здобув позицію душі товариства, і йому навіть дові­
рили, на певний час, булаву кошового отамана.
Тим часом Ю. Хмельницький виявився недбалим гетьма­
ном. Зразу ж після виборів на гетьманство авторитет Юрія
Хмельницького в Україні почав стрімко падати. Причиною
послужила його неспроможність захистити українські ін­
тереси під час переговорів з царським послом князем Ми­
китою Трубецьким у жовтні 1659 року в Переяславі. їх
результатом став новий українсько-російський договір, що
значно обмежував суверенітет Української держави на ко­
ристь Москви. За виявлену в Переяславі слабкість і відсут­
ність політичної волі Юрій «от старшини и полковников
был поносимый и стужаемый». Усвідомлюючи слабкість
своїх позицій, Хмельницький уже в лютому 1660 року ви­
словлювався щодо намірів зректися гетьманства.
У складних обставинах він втратив контроль над си­
туацією. Юрій порвав з Москвою і знову уклав укра-
їно-польський союз. Такі дії викликали невдоволення
лівобережних полків, які об’єдналися в антигетьманську
опозицію.
У той же самий час авторитет Брюховецького, який
провів на Січі наступні три роки свого життя, стрімко
зростав. Аналіз політичної ситуації в країні, де все очевид­
нішим ставало наростання соціальних і політичних про­
тиріч, а також відсутність впливових зв’язків у середовищі
козацької старшини штовхнули амбітного політика в стан
опонентів останньої — демократичне, а подеколи й охло­
кратичне, середовище низової вольниці. Блискучі ора­
торські здібності, майстерність популістських прийомів,
тонке розуміння психології та вміння грати на людських
слабинках — усе це дозволило Івану Мартиновичу дуже
швидко завоювати авторитет на Запорожжі, де він жив, за
словами літопису, «в добром захованю і в ласці всего вой­
ска Низового».
На авансцену політичного життя в Україні Брюхове-
цький вийшов восени 1660 року після відомої битви царсько­
го та королівського військ під Чудновом. Варто віддати
належне політичному відчуттю Брюховецького — момент
для заявки про свої претензії на чільне місце на україн­
ському олімпі було вибрано дуже вдало. Так само вдалим
виявилось і місце його появи. Проаналізувавши ситуацію
в Україні та за її межами після розгромної поразки царських
військ під Чудновом, кошовий виступив проти укладено­
го Ю. Хмельницьким Слободищенського трактату з поля­
ками і в жовтні 1660 року здійснив свою першу поїздку до
Москви. Царська столиця переживала в ці дні критичний
момент. Інформація про поразку царського війська в Ук­
раїні спричинила справжню паніку в оточенні Олексія
Михайловича. Навіть загибель російських військ під Ко­
нотопом улітку 1659 року мала тут значно слабший резо­
нанс. Адже під Конотопом загинула лише частина війська,
іншій вдалося пробитися до російських кордонів, крім
того, на чолі царських ратників тоді стояли молоді недо­
свідчені полководці. Під Чудновом же припинила своє
існування ціла російська армія, що була опорою царської
влади не лише в Україні, а й на всьому південно-західно­
му порубіжжі Московії. До того ж її очолював досвідчений
воєначальник боярин В. Шереметев, котрого цар Олексій
Михайлович не так давно назвав «вірним і справжнім
послужником своїм, хоробрим і мужнім архістратигом».
Після Чуднівської епопеї війська не залишилося, «мужній
архістратиг» погранив до ганебної татарської неволі, Ук­
раїна перейшла під владу польського короля, шлях супро­
тивнику на Москву був відкритий. Тому царський двір
поквапом готувався до переїзду в глибину держави —
в Ярославль чи Нижній Новгород.
Викладена Брюховецьким інформація стосовно того,
що Ю. Хмельницький підписав угоду з поляками за намо­
вою незначної групи козацької старшини, дії гетьмана не
зустрічають підтримки серед козацтва, а тому зовсім немає
підстав хвилюватися відносно можливого походу польсько-
українських військ на Москву чи на царські порубіжні з
Україною міста, була уважно вислухана при дворі, а ім’я
послужливого кошового з цього часу надовго запам’яталося
царським сановникам. Показовим щодо цього є той факт,
що навіть цар Олексій Михайлович через два з половиною
роки по тому у власноручному листі до воєводи князя
Г. Ромодановського давав надзвичайно високу оцінку діям
кошового отамана у жовтні 1660 року.
На Низ Брюховецький повернувся із знаками царської
милості до своєї особи, а також з «государевым жаловань­
ем» та боєприпасами. Після цього його становище на Січі
ще більше зміцнилося, і невдовзі Брюховецький гучно за­
явив про свої ще більш далекосяжні плани, проголосивши
себе, на противагу гетьману Лівобережної України Якиму
Сомку, кошовим гетьманом. З цього часу й розпочалася
боротьба Брюховецького за булаву володаря України.
Влітку 1662 року він з великим загоном козаків прибув
до ставки командувача російських військ Ромодановсько-
го, де заявив, що не визнає ні Сомка, ні Золотаренка, й
запропонував московському воєводі спільно виступити
проти Хмельниченка. Перебуваючи кілька тижнів у таборі
разом із Ромодановським, І. Брюховецький здобув у ньо­
го повне довір’я та зумів скомпрометувати своїх супротив­
ників на гетьманство. У таборі Ромодановського Іван Мар-
тинович познайомився та схилив на свій бік надзвичайно
впливового місцеблюстителя престолу Київської митро­
полії єпископа Мефодія (Максима Филимовича). Саме
єпископ Мефодій у майбутньому допоміг І. Брюховецько-
му у боротьбі за гетьманство.
Після підписання Хмельницьким Слободищенського
трактату лівобережні полки, спочатку Переяславський,
Ніжинський, Чернігівський, а навесні 1661 року й Лу­
бенський, Прилуцький та Миргородський, відмовилися
визнати владу гетьмана і склали присягу цареві. Наказний
гетьман Лівобережжя Яким Сомко, відбивши наступ по­
ляків і козаків Юрія Хмельницького, у квітні 1661 року
скликав раду, яка проголосила його гетьманом. Однак
інший претендент на гетьманство — ніжинський полков­
ник Василь Золотаренко — відмовився визнавати пра­
вомочність виборів й апелював до Москви з приводу пе­
регляду рішення ради. В боротьбі за владу Сомко та
Золотаренко, намагаючись скомпрометувати суперника в
очах Москви, вилили один на одного чимало бруду, зви­
нувачуючи в усіх смертних гріхах. Це ще більше загостри­
ло політичне протистояння в Україні. Запекле протибор­
ство претендентів дозволило Москві зайняти дуже вигідне
становище третейського судді, а це, в свою чергу, обіцяло
подальше просування по шляху обмеження українського
суверенітету на користь царя. Крім того, така ситуація дала
змогу Івану Брюховецькому рішуче втрутитися в боротьбу
за гетьманську булаву і дуже швидко стати її очевидним
фаворитом. Політичне реноме кошового гетьмана в очах
Москви як вірного слуги трону, сформоване ще восени
1660 року, його лояльні заяви й звернення до російських
владних кіл у наступні роки в поєднанні з очевидними
прорахунками Сомка в стосунках з сюзереном дозволили
Брюховецькому заручитися могутньою підтримкою цар­
ського уряду.
1663 року цар видав указ про вибори нового гетьмана.
Керувати виборами прибув до Ніжина князь Велико-Гагін.
За наполяганням Брюховецького й запорожців зібралася
не козацька рада, а так звана «чорна» рада, участь у якій
взяли не тільки козаки, але й усі інші стани України.
«...Ось ударили голосно в бубни, засурмили в сурми.
Виходить із царського намету боярин, князь Гагін, з дум­
ними дяками. У руках царська грамота. Підняв грамоту
високо — два дяки йому руки піддержували — і почав
вичитувати царське ім’я.
Як ось позад брюховців сільська голота, не чуючи ні­
чого, що читають, почала гукати:
— Івана Мартиновича волимо! Брюховецького, Брюхо­
вецького волимо!
А Сомкове козацтво заднє собі, чуючи, що оглашають
гетьманом Брюховецького, почало гукати:
— Сомка, Сомка гетьманом!
І по всьому полю зчинивсь галас несказанний.
І зачепились. Хто шаблею, хто києм, хто ножакою...» —
так П. Куліш, на основі літописних переказів, відтворив
ті події у своєму романі «Чорна рада».
Отже, вибори гетьмана проходили у великій метушні,
серед суперечок і кривавих сутичок. Натовп запорожців і
селян, розігнавши силою своїх супротивників, виніс на
руках Брюховецького, якому вручили гетьманські відзнаки
й проголосили його гетьманом. Потім натовп кинувся
грабувати майно Сомка і Золотаренка та їхніх прибічників.
Наступного дня Велико-Гагін затвердив раду й наказав
ув’язнити значних козацьких старшин і разом із претен­
дентами віддати їх до рук Брюховецького. Через кілька
місяців за наказом гетьмана в Борзні були страчені на
горло Сомко, Золотаренко, Оникій Силич. Багатьох їхніх
прибічників відправили до Сибіру.
Перші три роки гетьманування Брюховецького про­
ходили в безперервних війнах із правобічним гетьманом
Павлом Тетерею та поляками. В 1663—1664 роках козаки
відбили останню спробу поляків захопити Лівобережжя.
Король Ян-Казимир із великими силами оточив Глухів,
але зазнав поразки від козаків і російських військ. Спроби
Брюховецького скорити собі Правобережжя зазнали не­
вдачі, хоча він на якийсь час захопив Канів, Черкаси й
Білу Церкву. Брюховецький спустошив й інші міста, але
взяти Чигирин йому не вдалося, і під натиском козаків
Тетері та поляків він відступив за Дніпро.
Однією з перших акцій Брюховецького, спрямованих
на підняття авторитету гетьманської влади, стали заходи
щодо утвердження права українського правителя на про­
ведення зовнішньополітичних зносин. Так, він добився
дозволу Москви на проведення переговорів з австрійським
цісарем і кримським ханом.
Помітною в цей час стає і зміна тональності гетьман­
ської політики щодо стосунків з Москвою. Щоправда, тут
він діяв більш обережно й витончено, вміло маскуючи свої
справжні цілі. Зокрема, відразу після Ніжинської ради
Мефодій запевнив Велико-Гагіна, що новообраний гетьман
готовий забезпечити царських ратників продовольством і
фуражем, який буде збиратися з місцевого населення.
Гетьман цього також в принципі не заперечував, проте
наполегливо ухилявся від конституювання даного поло­
ження в договірних статтях, зауважуючи, що з огляду на
військову загрозу з боку польського короля недоцільно
витрачати на це час. Через декілька місяців у Москві ви­
рішили, що слушний час для підписання договору вже
настав, і в середині вересня в Україну прибув спеціальний
царський посол дяк Д. Башмаков. Однак Брюховецький,
не відчуваючи себе достатньо впевненим у власних силах,
всякими способами ухилявся від зустрічі з ним. Зустріч
між ними відбулася лише в середині листопада у Батурині.
Під час переговорів гетьман довго не погоджувався підпи­
сувати статті, які передбачали б надходження податків з
міщан до царської казни, утримання московських ратників
коштом місцевого населення тощо. Врешті-решт усі по­
ложення все-таки було введено до Батуринських статей,
проте з певними зауваженнями української сторони. Вод­
ночас гетьман залишив за собою право їх оскарження
перед царем. Тому, незважаючи на вимоги царських воє­
вод, ні в 1663, ні в 1664 році ці положення договору так
і не було втілено на практиці.
Варто зауважити, що в стосунках з царем Брюхове­
цький обрав досить своєрідну лінію поведінки. Добре ро­
зуміючи психологію влади взагалі та особливості її мос­
ковського варіанта, гетьман у стосунках з царем нерідко
вдавався до досить дешевих трюків, які певний час успіш­
но працювали на його користь. Так, будучи людиною «ці­
кавою в річех», Брюховецький при зверненні до Олексія
Михайловича не скупився на вірнопідданницькі заяви, а
нерідко й відверті лестощі на його адресу. Для підпису
кореспонденції він вибрав таку формулу: «вірний холоп і
ніжайша підніжка престола його царської величності Іваш-
ка Брюховецький». Принизливий для гетьманської гідності
формальний бік (проте зауважимо, що така форма була
абсолютно нормальним явищем для політичної культури
Російської держави, де навіть найбільш родовиті бояри,
нащадки древніх княжих родів при зверненні до монарха
вживали зменшувальні імена) водночас дозволяв Івану
Мартиновичу відстоювати власну позицію, яка могла на­
віть йти врозріз з офіційною точкою зору Москви. Так,
наприклад, посилаючись на те, що він краще знає реакцію
українців, Брюховецький відмовився від оприлюднення в
Україні царського указу про збирання з українського на­
селення одягу та продовольства на користь царського вій­
ська. Проте в цілому, відчуваючи свою залежність від до­
помоги Москви, гетьману довелося хитрувати, лавірувати,
під тиском обставин йти на поступки. Як то було, напри­
клад, на початку 1665 року під час переговорів з думним
дяком Я. Хитрово. Намагаючись змусити українську сто­
рону виділяти продовольство та кожухи для царських
стрільців, посланець нагадав присутнім на переговорах
українським достойникам, що саме царські війська захи­
щають українські міста від розорення. На що старшина
цілком резонно зауважила: «Нашим розоренням ваші міс­
та залишаються цілими». Тоді гетьман підтримав цю дум­
ку й твердо додав, що «про це й говорити більше не варто».
Однак залишившись наодинці з Хитрово, Брюховецький
значно пом’якшив свою позицію, пообіцявши в майбут­
ньому вирішити це питання.
Зауважимо, що для загравання з царським урядом у той
час у Брюховецького були вагомі причини. Плани зміц­
нення гетьманської влади зустріли активну протидію з боку
частини старшини, міщанства та їх лідера, довіреної особи
царя — єпископа Мефодія. У непевні, смутні часи почат­
ку 60-х років XVII століття єпископ перетворився на вель­
ми впливову фігуру політичного життя Лівобережної Ук­
раїни, ставши головним посередником у стосунках Москви
з Україною. Відчувши принаду влади, Мефодій аж ніяк не
збирався здавати своїх позицій після виборів на гетьман­
ство його протеже Івана Брюховецького. Навпаки, після
Ніжина єпископ намагався зміцнити свої позиції, постій­
но втручався у світські справи, вимагав від Брюховецько­
го реалізації на практиці задекларованих під час передви­
борної боротьби обіцянок.
Іван Мартинович дуже швидко зрозумів, що саме Ме­
фодій стає його головною перепоною на шляху зміцнення
гетьманської влади. Перепоною, яку самотужки, без допо­
моги Москви, здолати йому не під силу. Тому вже в сере­
дині серпня 1663 року, тобто лише через два місяці після
свого обрання, гетьман Брюховецький повідомляв воєводі
К. Хлопову сенсаційну новину — про наміри місцеблюс-
тителя зрадити царя. Надалі конфлікт між гетьманом і
єпископом розгортався все більше. Брюховецький радив
Москві надіслати в Київ на митрополичу кафедру кого-
небудь з московських ієрархів. У свою чергу, його опонент
висловив свій скепсис щодо можливості надання його
колишньому протеже права зовнішньодипломатичних
зносин і взагалі ставив під сумнів доцільність подальшого
перебування Брюховецького при владі.
Конфлікт Брюховецького та Мефодія став центральною
сюжетною лінією політичної боротьби в Лівобережній Ук­
раїні. Причому дуже швидко стає очевидним, що він не
втримується в рамках приватної суперечки двох вельми
честолюбних і водночас рівнозначно нерозбірливих у за­
собах досягнення своєї мети типових діячів Руїни. Ме­
фодій у конфлікті з гетьманом виступав не як особистий
його недруг, а як лідер певних політичних сил, опозицій­
них гетьманським планам. Тому досить банальна за своєю
суттю боротьба за владу втягнула у свій вир чималі сили
суспільства та призвела до тяжких наслідків для долі ук­
раїнської державності.
Як Брюховецький, так і Мефодій для досягнення пе­
ремоги над супротивником намагалися опертися на Мос­
кву. Вже з осені 1663 року гетьман неодноразово деклару­
вав про своє бажання їхати до царської столиці, «бачити
пресвітлі царські очі», плекаючи при цьому потаємні надії
«на Москві власти прибавлівать». Однак через складність
ситуації в Україні, загрози широкомасштабного воєнного
конфлікту з поляками та військами правобережного гетьма­
на ні в цьому, ні в наступному році зробити йому це так і
не вдалося. Натомість на початку 1665 року до Москви
вирушив його опонент єпископ Мефодій.
До царської столиці єпископ прибув не з порожніми
руками. По приїзді він подав до Малоросійського приказу
досить значну за обсягом записку, у якій викладав проект
реформ державного устрою гетьманату. Він пропонував
вивести з-під підпорядкування гетьмана та старшини жи­
телів українських міст, у конфліктах гетьманської адмі­
ністрації з міщанами російському урядові підтримувати
останніх, а кошти, що збирає гетьман з них, негайно і в
повному обсязі залучити до царської казни. Крім того,
єпископ радив налагодити ефективний контроль за фінан­
совою діяльністю гетьманату, задля того щоб зібрані кош­
ти йшли на виплату утримання козакам, царським ратни­
кам, а не на збагачення гетьмана та старшини. Проект
Мефодія передбачав також істотне посилення військової
присутності Росії на терені Лівобережжя. До реалізації
своїх планів єпископ радив приступити негайно, для чого
просив виділити йому близько півтори тисячі стрільців на
чолі зі знатним боярином і дяком, щоб, прибувши до Ук­
раїни, йому було «надійно говорити з гетьманом».
Як бачимо, своєю радикальністю проект Мефодія ви­
ходить навіть за рамки сучасних йому московських бажань
щодо підпорядкування своїй владі Лівобережної України.
Таким чином, цей проект відкривав нові перспективи для
російської політики в цій сфері та водночас ставив під
сумнів плани українських політиків щодо зміцнення геть­
манської влади. Саме тому пропозиції Мефодія стали від­
правними пунктами при виробленні сумнозвісних Мос­
ковських статей 1665 року.
Але царський уряд не наважився силою впроваджувати
проект, як це радив єпископ. Навесні 1665 року Брюхо-
вецький повідомив про свій твердий намір прибути до
Москви, і уряд Олексія Михайловича постановив за ліпше
вирішити проблему в рамках даного візиту. Дійсно, 11 ве­
ресня 1665 року Іван Брюховецький першим з українських
гетьманів прибув до Москви на чолі величезного посоль­
ства, як було вже сказано вище, сподіваючись у такий
спосіб «власті собі прибавлівать». Проте зовсім іншими
були наміри царського уряду. Після урочистого прийому
та аудієнції у царя, 15 вересня розпочалися переговори
гетьмана з главою Малоросійського приказу боярином
ГІ. Салтиковим. Одразу ж представник царського уряду
хотів записати в договір ті положення, які містились у
проекті Мефодія, зокрема щодо підпорядкування україн­
ських фінансів царській казні. Гетьман, як раніше, так і
тепер, будь-що намагався не допустити цього. Зав’язалися
тривалі дискусії. Документи фіксують, що ще 20 вересня
Брюховецький переконував бояр, що «денежного сбору с
малороссийских жителей в казну великого государя оби­
рать отнюдь не мочно, да и заводить того ныне не надобно,
потому время воинское и шаткое, поставят себе в оскорб­
ление, и чаят от того шатости». Однак проект Мефодія
міцно засів у головах російських політиків. До того ж і сам
епископ був незримо присутнім на переговорах у Мало­
російському приказі. До складу гетьманської делегації вхо­
дили його однодумці — київський полковник В. Дворе­
цький та генеральний писар С. Гречаний, які, прибувши
до Москви, відверто перейшли в опозицію до гетьмана.
Розуміючи програшність своєї позиції і намагаючись
не втратити довіру царського уряду, 11 жовтня Брюховець­
кий був змушений погодитися на те, щоб податки, зібрані
з українських міщан і селян гетьманською адміністрацією,
відтепер надходили до царської казни. Проте й така по­
ступка гетьмана не в повній мірі влаштовувала московських
політиків. Тому до остаточної редакції статей вони внесли
істотну поправку: збирання й прийом податків поклада­
лися не на гетьманську адміністрацію, а на царських воє­
вод, кількість яких в Україні мала зрости більш як у два
рази. Крім того, відтепер усе некозацьке населення ук­
раїнських міст і сіл підпорядковувалося царським воєво­
дам. Намагаючись компенсувати моральні збитки за втра­
ту владних повноважень, Олексій Михайлович нагородив
Брюховецького боярським титулом, а старшин, які його
супроводжували, пожалував дворянством. Після того як
гетьман погодився підписати Московські статті, цар одру­
жив його з донькою князя Д. Долгорукова, оскільки Іван
Мартинович ще в 1663 році висловлював побажання «по­
нята жену московського народу».
Не маючи змоги протидіяти московському тискові в
захисті гетьманських прерогатив, Брюховецький прагнув
хоч би як «віддячити» Мефодію і тому пропонував ввести
до Московських статей положення, згідно з яким на Київ­
ську митрополію мав би призначатися московський ієрарх.
Ось так політична недалекоглядність і превалювання при­
ватних інтересів над суспільними призвели до подальшого
просування російської монархії на шляху ліквідації ук­
раїнської державності.
З тяжким серцем покидав Брюховецький Москву, усві­
домлюючи, що ні боярський чин, ні посвоячення з мос­
ковською аристократією не спроможні підняти його авто­
ритет в очах українського суспільства після підписання
Московських статей. Тому, залишаючи царську столицю,
гетьман наполегливо клопотався про виділення йому там
окремого двору, оскільки «неровно время займет и самого
его люба там (тобто — в Україні) места не будет, чтоб ему
было куды и самому приехать».
Політичне передчуття не обмануло Брюховецького.
Довідавшись про новий українсько-російський договір і
нові гетьманські титули, колишні союзники Брюхове­
цького в боротьбі за гетьманську булаву — рядові коза­
ки — в один голос заявили, що «у нас в предках бояр
не бувало, а он заводит нові порядки, а вольності наші
всі отходят».
Ще більше авторитет гетьмана впав після того, як із
середини 1666 року в Україну прибули царські воєводи для
втілення договору на практиці. їх брутальна поведінка
щодо населення України (де на відміну від Росії кріпацтва
в цей час не було), численні здирства та надужиття при
проведенні перепису українського населення та обкладен­
ні його податками — все це породило зростання в регіоні
антимосковських й антигетьманських настроїв.
Прагнучи якимось чином пом’якшити ситуацію та зня­
ти напругу в суспільстві, Брюховецький віддав таємні роз­
порядження старшині не перешкоджати міщанам і селянам
при їх вступові до козацького стану, який і надалі зали­
шався під зверхністю гетьмана й не підлягав оподаткуван­
ню на користь царя. Проте такі заходи, природно, вже не
могли виправити становища та зупинити зростання сус­
пільного невдоволення в Україні, яке з кожним днем по­
ширювалося і в липні 1666 року вилилось у збройні ви­
ступи на Переяславщині. За допомогою російської зброї
повстання вдалося придушити. Але таке вирішення про­
блеми призвело до ще більшого падіння авторитету Брю-
ховецького. Царські воєводи в цей час доносять з України,
що «козаки де боярина и гетмана все не любят».
Крім усіх цих негараздів, у другій половині 60-х років
на гетьманські плечі випала ще одна вельми важка ноша,
винести яку він так і не зумів. Мається на увазі фатальний
для Української держави середини XVII століття зовніш­
ньополітичний фактор. В цей час у російському керівницт­
ві перемогло угруповання, яке виступало за налагодження
мирних відносин з польським королем, навіть за рахунок
поступок при вирішенні «української проблеми». 13 січня
1667 року в селищі Андрусово між Росією та Річчю Пос­
политою було укладено перемир’я, яке передбачало роз­
поділ українських земель між двома сусідніми державами:
Лівобережжя закріплювалося за Росією, а Правобережжя
відходило до Польщі. «Андрусівський торг» (як влучно
назвав ці події С. Величко) викликав в Україні бурю не­
вдоволення. Проти угоди рішуче виступав правобережний
гетьман П. Дорошенко. Його заклики до боротьби за не­
залежність Вітчизни знайшли широку підтримку не тільки
на Правобережжі, а й на Запорожжі та Лівобережжі.
За таких умов і до того нечисленні лави прибічників
Брюховецького танули з кожним днем. Обставини загнали
лівобережного гетьмана у ще глухіший кут. І саме від цьо­
го він став патологічно підозрілим і жорстоким. За най­
меншою підозрою в антигетьманських намірах старшин
заарештовували і відправляли до Москви. Звідти ж дорога
здебільшого прямувала до Сибіру. До Сибіру, який у сві­
домості українців асоціювався з колами пекла. А тому
відправка до Москви, за свідченням єпископа Мефодія, в
Україні вважалася карою, страшнішою навіть за смерть.
І саме так Брюховецький покарав генерального суддю
Ю. Незамая, лисянського полковника Височана, інших
старшин, запідозрених у змові.
Ще однією страшною ознакою часу стали багаття в
гетьманській резиденції в Гадячі, які сповістили про по­
вернення в Україну похмурої середньовічної доби. За на­
казом Брюховецького на майдані в Гадячі «перед всім
народом, за малую вину» спалили декількох жінок, звину­
вачених у чаклунстві. Нові пристрасті Івана Мартиновича
не залишили йому часу для заняття військовими та ад­
міністративними справами. І тому царські воєводи доно­
сили в Москву, що козаки ремствують: «что то за гетман,
который сидит в городе, как в лукошке, а только за ним
и діла, что відьм жжет».
У цей час Брюховецький остаточно втратив підтримку
населення Лівобережної України. Мало надій залишилося
й на допомогу Москви, оскільки там до керівництва Ма­
лоросійським приказом приходить один з творців Анд-
русівської угоди А. Ордин-Нащокін, ще з кінця 50-х років
відомий своїми українофобськими заявами. Тому відно­
сини Брюховецького з новим главою російського дипло­
матичного відомства не склалися, до того ж невдовзі геть­
ман довідався про те, що царський уряд розпочав таємні
переговори з його суперником — правобережним гетьма­
ном Дорошенком.
Ґрунт остаточно вислизав з-під ніг Івана Мартиновича,
й він удався до вкрай ризикованого, але єдино можливого
в тих умовах кроку — сам розпочав переговори з гетьманом
П. Дорошенком та почав готувати виступ проти Москви.
Ставши на цей ризикований шлях, гетьман примирився зі
своїм давнішнім ворогом Мефодієм, а також спробував
порозумітися з вищим православним духовенством, на­
самперед схилити на свій бік впливовий моральний авто­
ритет України — архімандрита Києво-Печерської лаври
Інокентія ґізеля.
На початку 1668 року Брюховецький скликав у ґадячі
старшинську раду, на якій оголосив старшині сенсаційну
новину — про свій намір розірвати з Москвою, визнати
протекторат Туреччини, об’єднатися з П. Дорошенком і
спільними зусиллями добиватися незалежності України.
По закінченні ради до Стамбула, Бахчисарая та Чигирина
відправилися посли лівобережного гетьмана, а по всій
Україні було розіслано його універсали із закликом до
повстання проти ненависного московського ярма. Дові­
давшись про антиурядові заворушення на Дону, Брюхо­
вецький відправив вельми красномовне послання до керів­
ника повсталих Степана Разіна, закликавши того спільно
боротися за свої права й вольності.
8 лютого 1668 року розпочалося вигнання царських
воєвод з українських міст. Дуже швидко майже все Ліво­
бережжя (за винятком декількох добре захищених міст-
фортець) було звільнено від військової присутності Мос­
кви. Але було добре зрозуміло, що запізніле «прозріння»
Брюховецького навряд чи дозволить йому втримати важелі
влади у своїх руках. Частина полковників, бачачи безси­
лість І. Брюховецького, проголосили старшим полковника
Д. Многогрішного. Незважаючи на попередні запевнення
П. Дорошенка скласти з себе гетьманські повноваження
«только б де войско совокупить вместе», І. Брюховецький
ухилився від проведення об’єднаної ради, а коли правобе­
режний правитель форсував Дніпро і ввів свої війська
проти Ромодановського, Іван Мартинович кинувся Доро­
шенкові напереріз.
У понеділок, 7 червня 1668 року супротивники зійшли­
ся поблизу Диканьки, на знаменитому Сербиному полі.
Тому самому полі, де десять років тому вже з’ясовували
стосунки гетьман Іван Виговський та Мартин Пушкар. Але
цього разу, на щастя, до масового побоїща справа не ді­
йшла. Лівобережні козаки зразу ж заявили про свою го­
товність визнати владу Дорошенка і силоміць притягли
свого правителя до намету переможця. Дорошенко наказав
прикувати переможеного суперника до гармати. Натовп,
що складався головним чином з лівобережних козаків,
можливо, тих самих, які п’ять років тому звели Брюхо­
вецького на вершину влади, неправильно зрозумів зроб­
лений правобережним гетьманом знак рукою, розцінивши
його як смертний вирок. Вони накинулися на свого воло­
даря, і, незважаючи на відчайдушні спроби запорожця
Чугуя захистити життя свого давнього товариша, за кілька
хвилин І. Брюховецького було по-звірячому закатовано.
За наказом Дорошенка, якого тут же на Сербиному полі
було проголошено гетьманом об’єднаної України, тіло
покійного було перевезено до Гадяча і там з усіма почес­
тями поховано в Соборній церкві. На могильній плиті,
серед іншого, було написано:
«От земного краю
Прошу всіх посполу,
В земном лежа долу,
Не стався сурово,
То дайми слово:
«Вічна ему буди
Память от всіх людей»»...